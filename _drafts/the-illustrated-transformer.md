---
title: দ্যা ট্রান্সফরমার!
categories: machine-learning
tags: NLP transformers
---

সাম্প্রতিক সময়ে কৃত্তিম বুদ্ধিমত্তা বা AI এর জগতে একটা অন্যতম শব্দ হলো ChatGPT, যেটা ইতিমধ্যেই আমাদের নিত্যদিনের কাজের একটা জরুরি অংশ হয়ে দাঁড়িয়েছে। পড়ালেখা থেকে শুরু করে, কোড লেখা, ব্লগ বা আবেদন পত্র লেখা, এমনকি কোনো বিষয়বস্তু নিয়ে জানার একটা অন্যতম হাতিয়ার হয়ে উঠেছে এই টুলটি। ChatGPT এর পাশাপাশি গুগলের Bard, মাইক্রোসফটের Bing Chat, কিংবা Perplexity AI এর মত টুলগুলো আমরা ইউজ করছি হরহামেশাই।

Natural Language Processing বা NLP এর একটা সেরা application বলা যায় এই টুলগুলোকে। যেই ধারণাগুলো এসব টুল তৈরির পেছনে অবদান রেখেছে, তার মাঝে অন্যতম হল Transformer, যা কিনা একটা বিশেষ ধরণের নিউরাল নেটওয়ার্ক। এই ব্লগ পোস্টটিতে আমরা এই Transformer নিয়েই কথা বার্তা বলার আর বুঝার চেষ্টা করব।

> আমি ধরে নিচ্ছি, যারা এই ব্লগটি পড়ছেন বা পড়বেন, তারা সবাই নিউরাল নেটওয়ার্ক নিয়ে মোটামুটি জানেন।

> এই পোস্টটির প্রায় পুরোটাই Jay Alammer এর বিখ্যাত The Illustrated Transformer এর থেকে অনুপ্রাণিত হয়ে লেখা। অনেক ফিগার তার ব্লগ থেকেই ব্যবহার করা। মূল পোস্টটি পড়তে পারেন [এখানে](http://jalammar.github.io/illustrated-transformer/)।

আমরা যখন Natural Language বা মানুষের ভাষা নিয়ে কাজ করি, তখন প্রায়ই এমন কিছু করতে চাই যেখানে ইনপুট হয় একটা সিকুয়েন্স এবং আউটপুটও হয় একটা সিকুয়েন্স। যেমন একটা ইংরেজি বাক্যকে বাংলা বাক্যে অনুবাদ করা। এ ধরণের কাজগুলোকে আমরা বলি Sequence to Sequence বা Seq2Seq Tasks. Machine Learning এর ক্ষেত্রে এই Seq2Seq কাজগুলো বেশ কঠিন বা চ্যালেঞ্জিং আর এ ধরণের কাজগুলো করার জন্যেই [Attention Is All You Need](https://arxiv.org/abs/1706.03762) শীর্ষক একটা গবেষণাপত্রে গুগলের একদল বিজ্ঞানী Transformer architechture টি সম্পর্কে ধারণা দেন। এই পোস্টে আমরা প্রথমে চেষ্টা করব ট্রান্সফর্মার এর একটা উপরি ধারণা দিতে এবং ধীরে ধীরে প্রতিটি ধারণা নিয়ে রিস্তারিত জানতে।

## প্রাথমিক ধারণা

ধরে নেই আমরা অনুবাদের (Machine Translation) একটা এ্যাপ্লিকেশন তৈরি করতে চাচ্ছি যেটা একটা ফ্রেঞ্চ বাক্যকে ইংরেজি বাক্যে অনুবাদ করবে। এর জন্যে যে মডেলটি আমরা ব্যবহার করব, প্রাথমিকভাবে আমরা তাকে একটা বাক্সের (Black box) সাথে তুলনা করতে পারি। যে বাক্সে আমরা একটা ফ্রেঞ্চ বাক্য ইনপুট হিসেবে দিলে বাক্সটি আমাদের ওই বাক্যের ইংরেজি অনুবাদ আউটপুট হিসেবে দিবে।

![Transformer as a Black Box](/assets/images/posts/the-transformer/transformer-black-box.png)

এখন এই বাক্সটি খুললে আমরা এর ভেতরে আরও দুটি বাক্স এবং এদের মধবর্তী একটা কানেক্টর দেখব! একটা বাক্সের কাজ হচ্ছে এনকোডিং করা এবং অপর বাক্সের কাজ হচ্ছে ডিকোডিং করা। কি এনকোড বা ডিকোড করা হবে তা আমরা পরবর্তীতে দেখব।

![Encoders and decoders in transformer](/assets/images/posts/the-transformer/encoder-decoder-box.png)
